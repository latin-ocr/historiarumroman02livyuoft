Liber XXVII. (A. Ch. 208.) 95

sed etiam equitum interfectorum rati occasionem supplicii peti.
remisso retro nuntio (perfuga autem Romanus erat), ut sine 7
arbitro milites, quae vellent, agerent, oppidanos per muros ur-
bisque opportuna loca in stationibus disponunt3 custodias vigi· 8
liasque in eam noctem intentius instruunt3 circa portam, qua ven—
turum hostem rebantur, quod roboris in praesidio erat, opponunt.
Hannibal quarta vigilia ferme ad urbem accessit. Primi ag· 9
minis erant perfugae Romanorum et arma Romana habebant.
Ii, ubi ad portam est ventum, Latine omnes loquentes excitant
vigiles aperirique portam iubent: consulem adesse. Vigiles, 1Ο
velut ad vocem eorum excitati, tumultuari, trepidare, moliri
portam. Cataracta deiecta clausa erat3 eam partim vectibus
levant, partim funibus subducunt in tantum altitudinis, ut
subire recti possent. Vixdum satis patebat iter, quum per· 11
fugae certatim ruunt per portam3 et quum sexcenti ferme
intrassent, remisso fune, quo suspensa erat, cataracta magno
sonitu cecidit. Salapitani alii perfugas negligenter ex itinere 12
suspensa humeris, ut inter pacatos, gerentes arma invadunt,
alii e turri eius portae murisque saxis, sudibus, pilis abster-
rent hostem. Ita inde Hannibal suamet ipse fraude captus 13
abiit, profectusque acl Locrorum solvendam obsidionem, quam
L. Cincius summa vi, operibus tormentorumque omni genere ex
Sicilia advecto, oppugnabat. Magoni iam haud ferme fidenti, 14
retenturum defensurumque se urbem, prima spes morte nuntiata
Marcelli affulsit. Secutus inde nuntius, Hannibalem, Numi- 15
darum equitatu praemisso, ipsum, quantum accelerare posset,
cum peditum agmine sequi. Itaque ubi primum Numidas, 16
edito e speculis signo, adventare sensit, et ipse patefacta re-
pente porta ferox in hostes erumpit. Et primo, magis quia
improviso id fecerat, quam quod par viribus esset, anceps
certamen erat; deinde, ut supervenere Numidae, tantus pavor 17
Romanis est iniectus, ut passim ad mare ac naves fugerent,
relictis operibus machinisque, quibus muros quatiebant. Ita
adventu Hannibalis soluta Locrorum obsidio est.

Crispinus postquam in Bruttios profectum Hannibalem 29

